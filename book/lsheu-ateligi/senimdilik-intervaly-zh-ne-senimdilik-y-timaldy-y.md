# Сенімділік интервалы және сенімділік ықтималдығы

Қандай да бір $x$ физикалық шаманы өлшеу топтамасы жүргізілді делік. Жеке өлшеу нәтижесін $x\_i$ деп, ал жалпы өлшеулер санын $n$ деп белгілейік. Егер жүйелік қателікті ескермесек, онда $x\_i$ мәні бізге белгісіз X шынайы мәнінің айналасында орналасады деп қабылдауға болады, сонымен қатар оның үлкен немесе кіші мәндерге қарай ауытқу ықтималдығы бірдей болады. Бұл болжамның көп жағдайда орындалатынын тәжірибелер көрсетіп отыр. Олай болса шынайы мәнге ең жақыны ретінде $x$ орташа арифметикалық мәнді алуға болады: $$\overline{x}=\frac{1}{n} \sum_{i=1}^{n}x_i$$ Орташа мәннің шынайы мәнмен сәйкес болу дәлдігі әртүрлі факторларға байланысты, яғни жеке алынған өлшеулердің дәлдігіне және өлшеулер санына. 2-суретте көрсетілген екі өлшеулер топтамасының нәтижесін қарастырайық. 2,а-суретіндегі $x\_i$ мәндерінің шашырауы 2,б-суретке қарағанда азырақ, сондықтан бірінші топтаманың орташа мәні шынайы мәнмен сәйкес келсе, екінші топтамада өзгеше болады. !\[\[Pasted image 20240622202346.png]] Өлшеулерді жүргізіп болғаннан кейін эксперимент нәтижесін басқалар қолдана алатындай түрге келтіру керек. Яғни алынған нәтижені көрсетіп қана қоймай, оның дәлдігі туралы да ақпарат беру керек. Өлшеніп жатқан шаманың мәнінің $\overline{x} \pm \Delta x$ интервалын шынайы мәннің осы аралықтан табылу ықтималдығымен бірге көрсету қабылданған. $\Delta x$ - алынған нәтиженің қателігі, ал $\overline{x}-\Delta x$ және $\overline{x}+\Delta x$ интервалын - сенімділік интервалы деп атайды.

Сенімділік интервалы нәтиженің дәлдігін толық сипаттайды деп айта алмаймыз. Келтірілген сенімділік интервалы нақты мәнге ие болу үшін оның растығын сандық тұрғыда сипаттайтын шама керек (өлшеніп жатқан шаманың шынайы мәні сенімділік интервалынан табылатынына қаншалықты сенімді болуға болатынын көрсететін шама). Мұндай сипаттама - $\overline{x}$ орташа мәннің шынайы мәннен ауытқуы $\Delta x$ -тен аспау ықтималдығы - сенімділік ықтималдығы деп аталады. Ол жеке алынған өлшеулердің сенімділік интервалында жататын, яғни шынайы мәннен айырмашылығы $\Delta x$-тен аспайтын, нәтижелердің үлесіне тең. Оны $\alpha$ деп белгілейік. Бұл шаманың мәнін мысалмен түсіндірейік.

Өлшеулер топтамасы нәтижесі $X=25 \pm 2$ түрінде жазылған және берілген сенімділік интервалы (23-тен 27-ге дейін) $\alpha = 0.95$ сенімділік ықтималдығына сәйкес болсын. Бұл нені білдіреді?

Өлшеулер топтамасын көбірек қайталайық, мысалы, $N=1000$ жеке өлшеу жүргіздік. Топтаманың нәтижелері бір-бірінен өзгеше болып шығады. Соның ішінде $\alpha N=950$ өлшеудің нәтижесінің шынайы мәнінен ауытқуы $\Delta x=2$ артық болмайды, ал қалған топтаманың нәтижелері сенімділік интервалының сыртында жатады.

Өлшеулер топтамасы арқылы сенімділік интервалын анықтаудың бірнеше жолы бар. Солардың ішінде ең оңайы - Корнфельд әдісі - сенімділік интервалын өлшеу нәтижесінің минималды және максималды мәндері арасында алу: $$\overline{x}-\Delta x=x_{min}$$ $$\overline{x}+\Delta x=x_{max}$$ Одан алатынымыз: $$\overline{x}=\frac{x_{max}+x_{min}}{2}$$ $$\Delta{x}=\frac{x_{max}-x_{min}}{2}$$ Мұндай сенімділік интервалына төмендегідей сенімділік ықтималдығы сәйкес келетіні теория жүзінде дәлелденген: $$\alpha =1- \left( \frac{1}{2} \right)^{n-1}$$ мұндағы $n$ - берілген топтамадағы өлшеулер саны.

Бұл әдістің тиімсіздігі берілген өлшеулер санында сенімділік ықтималдығын өз қалауымызша таңдай алмаймыз. Мысалы, $n=5$ кезінде $\alpha=0,99$ сәйкес келетін сенімділік интервалын таба алмаймыз. Сонымен қатар, осы әдіспен анықталған қателіктер соңғы нәтиженің қателігін анықтау кезінде қателіктерді қосуға қолдана алмаймыз. Сондықтан Корнфельд әдісін тек қателікті алдын ала жуықтап бағалауға, мысалы, кездейсоқ және прибор қателігін салыстыру үшін, қолдану кезінде ғана тиімді.

$\Delta x$ қателікті есептегеннен кейін салыстырмалы қателікті анықталады: $$\delta x = \frac{\Delta x}{|x|}$$ Оны процентпен де есептеуге болады: $$\delta x = \frac{\Delta x}{|x|} \cdot 100 \%$$ Соңғы нәтиже абсолют және салыстырмалы қателікті және сенімділік ықтималдығын көрсету арқылы беріледі.

Әртүрлі өлшеулер топтамасы бойынша анықталған $\Delta x$ шамалар бір-бірінен өзгеше болып шығады. Топтамадағы өлшеулер саны аз болған сайын, олардың шашырауы көбірек болады. Бір ғана өлшеулер топтамасы арқылы сенімділік интервалын анықтаған кезде қандай да бір дәлсіздікке жол береміз. Басқа сөзбен айтқанда нәтиженің қателігінің өзі қандай да бір қателікпен анықталады. !\[\[Pasted image 20240622215321.png]] 3-суретте көрсетілген қателік шамасының салыстырмалы қателігінің топтамадағы өлшеулер санына тәуелділігі қателікті есептеуді үлкен дәлдікпен жүргізудің мәні жоқ екенін көрсетеді. Қателіктің аралық есептеулері екі мәнді санға дейін ғана жүргізіледі. Нәтижені жазу кезінде бір ғана мәнді санмен шектелуге болады, дегенмен ол сан 1-ге тең болған кезде екі мәнді санды қалдыруға болады.

1-мысал. n=5 өлшеу нәтижесінде $x\_{min}=30,5$ және $x\_{max}=36,8$ мәндері алынды. Өлшеулер нәтижесін Корнфельд әдісі арқылы көрсету керек. Есептейміз: $$\overline{x}=\frac{x_{max}+x_{min}}{2}=33,65$$ $$\Delta{x}=\frac{x_{max}-x_{min}}{2}=3,2$$ $$\alpha =1- \left( \frac{1}{2} \right)^{n-1}=0,94$$ Енді нәтижені төмендегідей жазуға болатын сияқты: $$X=33,65 \pm 3,2$$ Дегенмен мұндай жазу дұрыс емес. X шынайы мәнінің эксперименталды $\overline{x}$ мәнімен сәйкес болу дәлдігі $\Delta x$ қателігінің шамасымен анықталады. Көрсетілген мысалда X көрсетілген шамадан бірнеше бірлікке өзгеше болуы мүмкін, сондықтан нәтижесіне ондық және жүздікті келтірудің мәні жоқ. Нәтижені дұрыс көрсету үшін алдымен қателікті бір мәнді санға дейін келтіріп, одан кейін $\overline{x}$ нәтижесінің соңғы мәнді саны қателіктің мәнді санына сай келетіндей етіп дөңгелектеу керек. Сонда алатынымыз: $$X=34 \pm 3; \quad \delta x=0,1 \quad \alpha=0,94.$$
